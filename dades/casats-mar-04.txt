Tina: T'esperaré, Ulisses!
(En Pompeu somriu i fa mutis. La Tina sospira.)
Tina: Ai! L'espera es farà llarga!
(Per la porta dreta, entra la Mar, aplaudint.)
Mar: Bravo, mami! Bravo! Una comèdia perfecta! Et dono un excel·lent!
Tina: Mar! Que ens espiaves?
Mar: M'he esperat abans d'entrar. No he volgut interrompre l'idil·li. Fingeixes molt bé.
Tina: De comèdia, gens. Aquest casament ha estat el més gran encert de la meva vida. I gràcies a tu, que vas fer de Cupido.
Mar: Casats per amor... a la pasta!
Tina: D'acord però ha estat una inversió molt afortunada. En tots els aspectes. Sóc feliç, Mar! Molt feliç! L'interès s'ha transformat en amor. M'estimo el meu marit com no t'ho pots imaginar.
Mar: M'ho imagino. Ja en vaig fer el tast.
Tina: Doncs no et faré babarotes. I tu i en Canut, què?
Mar: Bé. I més bé aniria si no hi hagués l'Emma pel mig.
Tina: Què fa, aquesta ximpleta?
Mar: Doncs, com que ara no té marit, en busca un altre que li escalfi el llit.
Tina: Ja s'ha separat definitivament d'en Papitu?
Mar: No del tot! L'espavilat ha posat pegues al divorci.
Tina: Què?
Mar: En Papitu espera treure profit del teu casament, mami. Ha ensumat que ara nedem en els diners.
Tina: El Titànic, també. I es va enfonsar.
Mar: Deu pensar que, al nostre vaixell, hi ha més barques de salvament.

pàgina 33
(Pel fons, entre la Gisela i en Joan. En veure la Tina, la Gisela corre a abraçar-la.)
Gisela: Mami! Com ha anat el viatge de noces?
Tina: Fabulós, filla! Ha estat com un somni fet realitat.
Joan: (Saludant-la.) No sap com m'alegra de veure-la, senyora Pont.
Tina: Rius! Ara sóc la senyora Rius, Joanet.
Gisela: T'ha provat! I molt! Fins i tot se't veu més rejovenida.
Mar: És que un creuer pel Carib, en un transatlàntic de luxe, treu els maldecaps de qualsevol.
Tina: I amb en Pompeu al costat, omplint-me d'atencions.
Gisela: Que bonic!
Mar: Ja ho veus, Gisela! Sembla que aquesta unió ha estat tot un encert.
Joan: Un encert que, de moment, no es reflecteix en el seu compte corrent, senyora.
Mar: Per què ha de preocupar-nos? Mentre el nou soci familiar amolli euros, podem anar tirant de veta.
Gisela: Toquem de peus a terra. El poc capital que li restava a la mare va invertir-lo en el casament. (A la Tina.) Vas gastar els diners a dojo. De fet, vas llançar la casa per la finestra.
Tina: Ho havia de fer. Havia de demostrar que els Pont estàvem al mateix nivell que els Rius. Si en Pompeu hagués descobert que em casava pels seus diners, potser s'hi hauria repensat.
Gisela: Ben segur. I ara, què en pensa?
Tina: Encara no hem parlat d'aquestes menudeses.
Joan: Menudeses? Perdoni, però hi ha una bona pila de factures endarrerides.
Gisela: Que s'han de pagar.
Mar: I es pagaran. La mami té el seu maridet ficat a la butxaca.
Gisela: Valdrà més que ella es fiqui a la d'ell. I que en tregui diners per tapar forats.
Tina: Nenes! No sigueu tan interessades. Tot vindrà.
Joan: Els creditors, també.
Tina: Els direm que tomin un altre dia.
Joan: I si presenten la factura al senyor Rius?
Gisela: Això! No deus pas voler que s'assabenti de l'estat de la nostra economia per terceres persones!
Tina: Mal aniríem! No us preocupeu. N'hi parlaré a la primera oportunitat.
(Sona el timbre del fons. La Tina s'alarma.)
Tina: Ells! Ja els tenim aquí!
Mar: Serenitat, mami! Ens hi enfrontarem.
Gisela: Amb compte! S'ha d'evitar l'escàndol.
(Per la segona esquerra entra la Justa, que va cap al fons. Mira l'escena i s'atura.)
Justa: Caram! Reunió familiar!
Tina: Justa! Segons qui sigui, no hi som.
Justa: I com faig la discriminació? Com sabré jo qui pot entrar i qui no?
Gisela: Dissimula... Digues allò de... "No sé si hi són... Ho miraré"...
Justa: Sempre em toca a mi, fer el paperot.
(La Justa fa mutis pel fons.)

Joan: (A la Tina.) Ha d'aclarir aquesta situació com més aviat, millor.
Gisela: Fes cas d'en Joan, mare.

(La Justa entra pel fons.)
Justa: És el seu fill acabat de néixer.
TOTS: Què?
Justa: Bé, senyora. És el fill del senyor i ara, també seu. El sobrevingut!
Mar: En Canut!
Tina: No l'has de fer esperar, Justa. Que passi! És de la família.
Justa: Ja m'ho semblava, a mi, que en aquest cas no hi havia discriminació. Però, mai se sap.
(Fa mutis pel fons.)
Mar: Mami! La Justa ens pren el pèl!
(Pel fons entra en Canut, seguit de la Justa, que porta un parell de maletes.)
Canut: Ja zóc aquí!
Tina: Nosaltres, també! (S'abracen.) Benvingut a casa, fill.
Canut: Benvolguda mami Tina! Com ha anat, aquezt viatge meravellóz?
Tina: Volant! Ha passat volant. O, més ben dit, navegant. (Riu.)
Justa: I les maletes? Què en faig, de les maletes?
Tina: (Sorpresa.) Ah! On vas amb les maletes?
Canut: Que no te n'ha dit rez, el papà? Vinc a viure amb vozaltrez.
Mar: A casa nostra?
Canut: Ara, caza de totz. Zóc un membre més de la família. Aquí hi ha cambrez de zobrez. Z'ha acabat, la vida d'hotel.
Gisela: Bon canvi! Ambient familiar i pensió completa.
Mar: Per nosaltres, cap problema. La casa és gran.
Tina: Digues que si, filla! Com més serem, més riurem.
Justa: Però, de treballar, res de res!
Tina: Què remugues, Justa?
Justa: Les maletes! Vull saber què n'he de fer. Pesen!
Canut: Déu n'hi do!
Tina: Deixa-les a la cambra dels convidats.
Justa: Quina de les tres?
Tina: La més gran, dona! I posa llençols nets al llit.
Canut: Gràziez, mami Tina.
(En Joan s'acosta a la Justa i li agafa una maleta.)
Joan: L'ajudo, Justa.
Justa: És molt amable, senyor Argiler, però no es molesti.
Joan: Cap molèstia!
(La Justa i en Joan fan mutis per la porta dreta.)

Tina: He! Aquest xicot és molt voluntariós!
Gisela: Més del que et penses! Si no fos per ell, ja fa temps que estaríem a pa i aigua!
(Fa mutis per la porta dreta.)
Gisela: Us donaré un cop de mà.

(En Canut observa estranyat, el mutis de la Gisela.)
Canut: Quina mozca l'ha picat?
Tina: No li'n facis cas! La Gisela sempre va a la seva. No sembla pas de la família.
Mar: Fins treballa i tot!
Tina: Mar! No ho diguis, això! Quina vergonya!
Mar: És cert, mami! Des de fa quinze dies, de relacions públiques en un banc.
Tina: En un banc?
(La Mar assenteix.)
Tina: Doncs no em sembla tan malament. Sempre és bo, tenir bones relacions amb la banca.
Canut: Ja ho potz ben dir! Ezpezialrnent zi et trobez en la nezezitat de demanar un crèdit.
Tina: Un crèdit? I qui necessita demanar un crèdit?
Canut: Lez perzonez que no tenen dinerz, mami Tina. Però aquezt no és un problema noztre. Aquí hi ha bona pecúnia.
Mar: Gràcies al teu pare. El papà està ben folrat.
Canut: La mami! En aquezta caza, l'autèntica capitalizta éz la mani Tina.
Mar: I què saps, tu!
Canut: Ho zé! Mitjanzant el zeu ajut, el papà ze zalvarà de la crema.
Tina: Què t'empatolles!
Mar: Mami! Tenim aigua bruta!
Canut: Vatua! Ja he ficat la pota.
Mar: Totes dues!
Canut: Perdoneu! He dit el que no havia de dir, ja que, pel que zembla, el papà encara no n'ha parlat. Per tant, ez com zi no ho haguéz dit. Tot ezborrat!
(Fa com si neteges una pissarra.)
Tina: Canut! Vols aclarir-me el significat d'aquest enigma?
Canut: Ezborrat! Tot ezborrat!
(Per la porta esquerra, entra en Pompeu.)
Pompeu: Bé! Ja tinc els negocis encarrilats...
(En veure'l, en Canut troba la salvació.)
Canut: El papà! Ell zap parlar millor que jo.
Pompeu: El logopeda, fill! Si haguessis fet cas del logopeda!
Tina: No cal! Al teu fill, se l'hi entén mes del que diu!
Pompeu: Mira que bé!
Tina: Pompeu! Hem de parlar seriosament!
Canut: Jo hi zobro. He d'ordenar lez cozez a la cambra.
(Inicia el mutis per la porta dreta.)
Pompeu: Quina cambra?
Mar: La seva! El nen ha vingut a instal·lar-se aquí.
Pompeu: (A la Tina.) No n'havíem parlat, d'això.
Tina: Ni d'això, ni d'allò, ni del de més enllà.
Mar: En Canut ha actuat com un autèntic "okupa".
Canut: No compariz! M'he permèz aquezta llibertat, perquè jo zabia que tindria el voztre permíz.
Tina: El del teu pare, potser sí, però aquesta casa...
Pompeu: La compartim, oi?
(Fa mutis per la porta dreta.)
Mar: T'acompanyo, trapella! M'has de desembullar algunes coses.
(Fa mutis per la porta dreta.)
Pompeu: He! Haurem de vigilar aquesta parella.
