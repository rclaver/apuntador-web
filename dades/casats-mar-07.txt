Tina: Arriba una mica tard.
Pompeu: Però arriba. I estic content de poder resoldre els teus problemes econòmics. Ja podràs acomiadar l'home del frac.
Tina: Ja no hi és, senyor capitalista.
Pompeu: Que? Ja s'ha cansat?
(Pel fons, entra la Mar.)

Mar: Mami! Ets a casa!
Tina: I ben acompanyada. (Amoixa en Pompeu.)
Mar: T'he estat buscant per tots els bingos del barri. On t'havies ficat?
Tina: Al casino. O caixa o faixa!
Pompeu: Has jugat?
Tina: A la ruleta. Tenia la sort de cara. Era el meu dia. Acabava de barallar-me amb tu.
Mar: Ja ho diu la dita. Desgraciada en amors afortunada en el joc.
(En Canut entra per la porta dreta.)
Canut: Per zi de caz, Mar, nozaltrez no jugarem.
Mar: Sí,Canut! A casa, amb cigrons!
Pompeu: (A la Tina.) I l'home del frac?
Tina: M'ha seguit. La nostra entrada al casino ha estat sensacional. Quina desbandada! Hi ha molta gent que deu diners.
Mar: I què? Has guanyat?
Tina: Sempre! He apostat pel vermell!
Canut: Quina xamba!
Pompeu: O sigui que has guanyat!
Tina: El necessari per pagar totes les factures. S'ha acabat la crisi!
(En Canut i la Mar, abraçats per la cintura, se'ls miren feliços. Per la segona esquerra, entra la Justa. Es queda al llindar, menjant-se en Pompeu amb la mirada.)
Pompeu: Perfecte! S'ha restablert l'equilibri financer.
(Fa l'acció de tornar el xec a la butxaca.)
Tina: Alto, marit! (Agafant-li el xec.) El xec és meu!
Pompeu: Sí, ben teu! (Rient.) Però ja saps el que es diu: els diners no fan la felicitat.
Tina: Però ajuden, amor meu! I tant que ajuden! (L'abraça.) Què feliços que serem oi?
Pompeu: Em sembla que sí. (S'adona de la Justa. Se somriuen amb complicitat...) Tots tres...
Tina: (Sorpresa.) Tres?
Pompeu: Siiii... dona. Tu, jo i els diners!
Tina: (Rient i abraçant-lo.) Poca-solta! Més que poca-solta!
(En l'abraçada, en Pompeu mira la Justa, que, picardiosa, li tira un bes.)

Teló
